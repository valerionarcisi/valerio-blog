---
title: "Non fa ridere: quattro giorni sul set"
date: "2026-01-08"
extract: "Ho girato il mio nuovo cortometraggio, Non fa ridere, in quattro giorni al Ristorante L'Oasi del Gusto a Piane di Falerone. La febbre al terzo giorno, sessanta persone sul set, attori professionisti per la prima volta e una troupe di ragazzi fantastici. Tornare in quel ristorante dove andavo da adolescente, stavolta nelle vesti di regista, è stato qualcosa di indescrivibile."
tags:
  - "non-fa-ridere"
  - "shortmovie"
  - "backstage"
  - "cortometraggio"
coverImage: "/img/blog/non-fa-ridere-backstage/gruppo.jpg"
---

Ho finito di girare *Non fa ridere*.

Quattro giorni di riprese al Ristorante L'Oasi del Gusto a Piane di Falerone, con una troupe e un cast che hanno dato tutto. Il tempo era poco, le cose da fare tantissime, e non sempre è stato facile.

![Il ciak sul set: Non fa ridere, Director V. Narcisi, Camera S. Teodori](/img/blog/non-fa-ridere-backstage/ciak.jpg)

Il terzo giorno mi sono svegliato con la febbre. Proprio il giorno in cui avevamo la sala piena: sessanta persone tra troupe, cast e comparse. Non era il momento migliore per stare male, ma non avevo scelta. Si andava avanti.

![La sala del ristorante piena durante le riprese](/img/blog/non-fa-ridere-backstage/sala-piena.jpg)

È stata la prima volta che ho lavorato con attori professionisti, e la loro proattività è stata salvifica. Quando l'insicurezza si affacciava alla porta — e lo fa sempre, pronta a buttare giù ogni velleità — sapere di avere accanto persone che sanno cosa fare ha fatto tutta la differenza.

![Lucia Marinsalta sul set](/img/blog/non-fa-ridere-backstage/fra-zu.jpg)

Avere una troupe fatta di ragazzi fantastici e sempre disponibili, e la vicinanza di **Stefano Teodori** e **Diego Capomagi** alla fotografia, ha permesso di portare in porto la baracca. **Martina Iacopini** all'aiuto regia, **Daniele Viozzi** assistente, **Andrea Gobbi** alla presa diretta, **Francesca Zu** alla scenografia, **Elena Martusciello** ai costumi, **Angelica De Santis** al trucco, **Jacopo Fermani** al DIT e video backstage, **Roberta Malizia** alla foto backstage — ognuno di loro ha reso possibile qualcosa che da solo non avrei mai potuto fare.

![Stefano controlla un take con un attore](/img/blog/non-fa-ridere-backstage/camera-check.jpg)

Un ringraziamento speciale a **Fabbrika Kreativa** per il supporto, i materiali e il sostegno morale.

Ma la cosa che più mi ha toccato è stata tornare in quel ristorante. Ci andavo sempre da adolescente. Tornarci nelle vesti di regista, con una troupe e degli attori, è stato qualcosa di profondamente emozionante. Una di quelle cose che non riesci a spiegare a parole.

![La foto di gruppo di cast e crew](/img/blog/non-fa-ridere-backstage/gruppo.jpg)

Ora inizia il montaggio. *Non fa ridere* ha ancora tanta strada da fare. Ma la parte più difficile — e più bella — è fatta.
