---
title: '"Come nasce un corto?" a Falerone'
date: "2026-02-22"
extract: "Il 22 febbraio 2026 abbiamo portato Arturo e Caramella al Teatro Beato Pellegrino di Falerone per una serata intitolata Come nasce un corto?. Una proiezione seguita da un Q&A dove abbiamo raccontato il processo creativo dietro i nostri cortometraggi. Tornare a casa dopo tanti anni, con la sala piena e la mia famiglia seduta tra il pubblico, è stato qualcosa di indescrivibile."
tags:
  - "caramella"
  - "arturo"
  - "festival"
  - "shortmovie"
coverImage: "/img/blog/come-nasce-un-corto-falerone/8E4A6521.jpg"
---

Il 22 febbraio siamo saliti sul palco del Teatro Beato Pellegrino di Falerone per *Come nasce un corto?*, una serata dedicata al racconto del processo creativo dietro i nostri cortometraggi.

![Il panel al completo sul palco](/img/blog/come-nasce-un-corto-falerone/8E4A6521.jpg)

Abbiamo proiettato *Arturo* e *Caramella*, e subito dopo ci siamo seduti per parlarne con il pubblico. Sul palco con me c'erano **Stefano Teodori**, co-autore e direttore della fotografia, **Giacomo Bottoni**, attore, e **Daniele Viozzi**, aiuto regia di *Caramella* e assistente alla produzione e alla regia di *Non fa ridere*. A moderare la serata, l'assessore alla cultura **Eleonora Concetti**.

![Valerio parla al microfono durante il Q&A](/img/blog/come-nasce-un-corto-falerone/8E4A6534.jpg)

Il pubblico era molto coinvolto. Un signore ha insistito parecchio sulla parte tecnica, convinto che io deleghi il montaggio a Stefano. Non funziona così. Io e Stefano condividiamo tutte le fasi, dalle scelte artistiche a quelle tecniche. Ci dividiamo la parte organizzativa e produttiva da un lato e quella più tecnica dall'altro, ma ogni decisione la prendiamo insieme. È sempre stato così.

![Stefano e Giacomo durante il dibattito](/img/blog/come-nasce-un-corto-falerone/8E4A6568.jpg)

Poi è arrivato il momento di *Arturo*. Un corto che ha più di dieci anni, interpretato da persone di una certa età. Alcune di loro non ci sono più. Ricordarle sul palco, davanti a quelle immagini, è stato inevitabile e necessario.

*Caramella* invece è stato emozionante come sempre. Rivederlo non stanca mai. Il finale rimane un colpo ben assestato.

![Il panel visto dalla prospettiva del pubblico](/img/blog/come-nasce-un-corto-falerone/8E4A6583.jpg)

Ma la cosa più difficile è stata tornare a casa. Erano tantissimi anni che non tornavo a Falerone, e tornarci così — con la sala piena, io sul palco e la mia famiglia seduta lì a guardarmi — è stato qualcosa di indescrivibile.

![Il panel allargato durante la discussione](/img/blog/come-nasce-un-corto-falerone/8E4A6608.jpg)

Le persone che mi hanno salutato e ringraziato alla fine. Ex vicini. La mamma del mio migliore amico d'infanzia. È stato molto toccante.

A volte basta tornare dove sei partito per capire quanta strada hai fatto.
