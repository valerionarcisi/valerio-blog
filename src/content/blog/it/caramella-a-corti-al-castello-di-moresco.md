---
title: Caramella a Corti al Castello 2025 di Moresco
date: "2025-08-29"
extract: "A Corti al Castello di Moresco la pioggia ci ha costretti a spostarci in un piccolo teatro, ma l’emozione non è mancata: la sala piena, il silenzio improvviso, le risate e l’applauso finale hanno reso la proiezione di Caramella indimenticabile. Tra i messaggi divertiti di Trasatti e la faccia sconvolta di Calcinaro, porto con me il ricordo di un corto che continua a sorprendere, emozionare e far sorridere."
tags:
  - "caramella"
  - "festival"
  - "candy"
  - "shortmovie"
coverImage: "/img/blog/caramella-a-corti-al-castello-di-moresco/cmf0wfya4k5sw07k0sao1le17.png"
---

A [Corti al Castello](https://www.instagram.com/cortialcastello/) di Moresco ci siamo presi la pioggia. La proiezione si è spostata in un piccolo teatro, quasi all’improvviso, e per un attimo ho temuto che potesse rovinare tutto. E invece no. C’erano dei problemi con l’audio, ma alla fine l’essere tutti stretti in quella piccola sala è stato piacevole.  

![Screenshot 2025-09-01 at 10.56.30](/img/blog/caramella-a-corti-al-castello-di-moresco/cmf0vy8sk97em07lj3yqyodz0.png)  

Seduto in mezzo a tante persone, vedere *Caramella* sullo schermo è stato, ancora una volta, emozionante. Mia moglie stringeva la mia mano sudata quando è iniziato il corto. Il silenzio improvviso. La voce di Sergio: “Josè puoi venire giù un attimo”. Il buio totale che cala sulla sala e raccoglie l’attenzione dei presenti. Poi le risate, le espressioni sorprese, e infine quell’applauso immediato che ha catturato la mia attenzione.  

C’è stato spazio anche per qualche momento esilarante fuori dallo schermo: i messaggi di **Francesco Trasatti**, colpito dalla presenza del sindaco di Fermo in sala, scioccato nel vederlo in un ruolo così rude e sfacciato. Una parte così lontana da lui. Ne abbiamo riso. Indimenticabile la faccia sconvolta di **Calcinaro**.  

Ed è questo che porto con me: le risate strappate, il vuoto improvviso che *Caramella* riesce a creare, il ballo finale, e la sensazione che questo piccolo film, nato quasi per caso, abbia ancora una sua forza e una sua voce chiara.  

E poi quella pacca sulla spalla di [Gianluca Grazini](https://www.instagram.com/gianluca.grazini/), interprete e co-autore di *Gli Elefanti*, a fine proiezione, con i complimenti per *Caramella*. Quella sua frase — “*Caramella parla di una cosa veramente profonda e complessa, complimenti*” — me la porterò sempre dentro.  

A volte basta solo dire liberamente cosa si pensa.  
Sono felice.
